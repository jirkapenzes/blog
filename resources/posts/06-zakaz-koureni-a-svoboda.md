---
title: Zákaz kouření a svoboda
publish-date: 22.12.2015
tags: politika, názor
---
Občas jsem konfliktní člověk, zejména když jde o téma, které mi není lhostejné. Cigareta je jedna z nejhorších věcí, kterou naše společnost trpí. Přál bych si, kdyby tu už nebyla. **Nevidím a nechápu zatím žádný důvod, který tvrdí opak.** Můžete mě zkusit přesvědčit.

Asi nejvíc tuhle diskusi vždy napumpuje nově plánovaný zákaz kouření v restauracích. Neřešme teď ten zákon, ale obecně tu myšlenku zákazu a odstranění kouření.

Na rovinu, nejvíce mi vadí smrad a ta hrůza, co musím vdechovat. Smrad možná bude znít lehce sobecky, ale ať už se zeptáte kohokoliv, tak téměř vždy dostanete jako jeden z důvodů právě smrad. Mnohdy to vadí i samotným kuřákům. No a druhé zlo je samozřejmě pak kouř, který nám nedělá úplně dobře. Jak kuřákům, tak nekuřákům. **Zabíjí nás.**

Často se na tu problematiku koukáme metrikou kuřáka, resp. nekuřáka. Stačí jen, když nekuřák nepoleze do kuřáckých prostor. A naopak. Svoboda. To je přeci jasné, ne? Ale nezapomínejme třeba na baristy, barmanky, servírky a další, kteří již tuto volbu mít nemusí tak jednoduchou. Bar, hospoda či restaurace je pracoviště jako každé jiné. **A tito zaměstnanci by měli být chránění naprosto stejně, jako kdekoliv jinde.** Nechceme se přeci vrátit do doby, kdy bylo zcela normální kouřit na pracovišti.

<img src="/img/posts/09-homer-smoke.jpg" alt="Homer and smoke" />

Pojďme se ale na to podívat ještě kapku více ze široka. Ohledně tohoto téma mám velké ambice a sen. Přál bych si, aby cigareta byla zcela vytlačena z trhu, ze společnosti. Je to **civilizační choroba, která ničemu neprospívá.** Když se bavíme o zákonu, tak častým argumentem je svoboda volby (na straně restaurace). Co je tohle ale za argument? Radši se budeme zabíjet a bourat vyspělou společnost, než se snažit někam posunout? To můžeme rovnou povolit prodej tvrdých drog, když už usilujeme o takovouhle svobodu. Statistiky říkají, že trend kouření mizí. Někde to je jen nutnost lehce pošťouchnout. Je potřeba se na to podívat hodně ze široka. Dlouhodobý cíl je cigaretu zcela odstranit z naší společnosti a tohle je jen první krok. Takhle se na to musíme dívat. Nebo tu snad chceme mít něco, co nám prokazatelně nedělá dobře?  Co nás ničí?

Co nám vlastně cigareta přináší? Zhola nic! Naopak restauracím a barům škodí. Připravují se o zisky z nekuřáků (ano, je jich statisticky podstatně více) a ve vyspělých zemích je vidět, že zákaz funguje ku prospěchu všem.

Prokazatelně jsme zjistili, že cigareta není úplně oukej a tak se ji snažíme zbavit. Není to už cool, ten čas je pryč a vlastně tu nikdy nebyl.

Můj sen je prostý. **Cigareta patří do muzea**, kam se na ni můžeme přijít podívat jako na jeden ze symbolů minulé doby. Možná to z článku není patrné, ale jsem nekuřák.
