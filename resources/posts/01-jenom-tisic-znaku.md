---
title: Jenom tisíc znaků
publish-date: 10.02.2014
tags: produktivita
published: true
---
S příchodem nového roku zkouším do svého života aplikovat metodu 1000 znaků.
Metoda spočívá v napsání minimálně tisíce znaků každý den. O detailech a
přínosech metody si povíme později. Už si úplně nevzpomínám, kde jsem o této
metodě četl nebo slyšel, ale přišla mi hodně zajímavá. Častokrát jsem ji dokonce
doporučoval i svým přátelům, ať to zkusí - při tom jsem s tím tehdy ještě sám
neměl žádné velké praktické zkušenosti. O to větší jsem měl vlastní přesvědčení
metodu vyzkoušet. Třeba je ta metoda úplně k ničemu a doporučuji něco, co vůbec
nefunguje. Proto je čas se do toho pustit a pořádně to otestovat!

## K čemu to ale je?

Dobrá otázka. Odpovědí je naštěstí mnoho. Například metoda redukuje prokrastinaci,
pomáhá v osvojování nových návyků a v neposlední řadě byste se měli rychleji
přibližovat ke svým cílům. Urovnáte si své myšlenky a nápady. Kolikrát se příjemně
odprostíte od stresu nebo si zvednete náladu. Zpětná vazba tu opravdu je a vyplatí
se metodu vyzkoušet a dát ji chvilku šanci - dokáže vás mnohdy správně nastartovat!

### 1000 znaků

Píšu tu o úžasné metodě, ale doposud jsem vlastně neřekl, v čem spočívá a co je potřeba
udělat pro její plnění. Úkol zní jasně = napsat každý den alespoň tisíc znaků souvislého
textu. Text by měl samozřejmě nejlépe dávat smysl, ale už není podstatné, jakou bude mít
obsahovou hodnotu. Není to mnoho, je to jen jeden odstavec textu. Nic víc.

### Začněme!

O čem ale máme psát? Odpověď opět jednoduchá - úplně o čemkoliv. Takto například začínalo
mých prvních tisíc znaků, mimochodem začal jsem na plno s úderem nového roku

> Je den po silvestru a ještě mě bolí hlava. Proč vlastně 1000 znaků? Proč to není
třeba 500 nebo 1500 znaků? Vůbec netuším, jak vyplním zbývající znaky. Že já se vždycky
uvrtám do nějaké blbiny. Nevím o čem psát dnes, natož co budu psát za týden. Snad tato
metoda bude úspěšná …

Na první pohled to byly nesmysly. Ale z odstupem času jsem si uvědomil, že jsem vlastně
přepisoval svoje myšlenky, co se mi právě honilo hlavou. Dopracováváte se k takové
sebereflixi a dostáváte feedback sami od sebe. Znáte to, když někomu vyprávíte o svých
myšlenkách a sem tam si uvědomíte něco, co by vás během pouhého přemítání ani nenapadlo.
Nyní myšlenky vyprávíte přímo sobě. Už po několika dnech uvidíte, že začínate psát o svých
myšlenkách, které vás aktuální nejvíc pálí. A den po dni je rozvíjíte. Možná i takové,
které byste nikdy nikomu neřekli a ani ve snu by vás nenapadlo to hodit na “papír”.
Tahle metoda k tomu ale nepřímo pobízí a podmaníte se.

Zhruba po 14 dnech zjistíte, že se vaše texty hodně podobají osobnímu deníku.
Zaznamenáváte si své myšlenky, zajímavé momenty, úspěchy a samozřejmě i neúspěchy. Tím
zahájíte svůj boj s prokrastinací. Sami se poplácáte po rameni při sebemenším úspěchu a
také si nafackujete při neúspěchu. Lhát sami sobě prostě nebudete a pokud opakovaně
budete psát ve svém tisíci znaku dlouhém reportu stále neúspěchy, pak se probudí
podvědomí a začnete s tím něco dělat.

Pakliže budete psát každý den například takovéto věty:

> Dnes jsem zase nešel cvičit a ani jsem nebyl běhat. Už s tím něco musím dělat …

Začne vás to štvát, a třeba se po pár dnech přinutíte a budete už psát pravý opak:

> Byla zima, ale i tak jsem si šel zaběhat. Sice to nebyla žádná velká délka,
ale kousek to byl! …

Věřte, že vám to bude dodávat energii a pomáhat s plněním cílů, které na sebe kladete.

## Kdy to psát?

To je jen na vás. Jestli chcete doporučení - zkuste to večer před spaním. Příjemně si
zrekapitulujete den a začnete se těšit na ten následující. Když zapomenete svých tisíc
slov někdy napsat, a že se to stane, tak právě ráno je ideálním místem pro doplnění
znaků z předchozího dne. Hlavně to více neodkládat. I když mám rád tužku a papír, tak
pro tuto metodu doporučuji spíše něco elektronického, co je schopné ukázat počet znaků.
Například Evernote je pro to jak dělaný. Multiplatformost dovoluje zaznaménavat myšlenky
i na telefonu. Tisíc znaků není mnoho a napsané to máte během chvilky.

![Evernote](/img/posts/01-evernote.jpg "Evernote")

Zkuste to a dejte vědět, jestli se to povedlo dodržovat a zda vám to něco přineslo.
Nebo máte zkušenosti s jinou podobnou metodou? Minimálně na pár dní to stojí za to zkusit.
Dodá energii a pomůže v začátcích osvojování nových návyků. Myslím si, že metoda funguje a
velmi dobře pomáhá v plnění cílů. Brzy se začnete věnovat věcem, které dlouho chcete dělat,
ale doposud jste na to neměli čas nebo energii. Nemyslím si ale, že je to metoda, která má
dlouhodobější charakter. Po nějaké době budete tak nastartovaní a plní energie, že už tisíc
znaků nebudete potřebovat. Alespoň na čas. Po nějaké době se k tomu ale třeba zase vrátíte.
